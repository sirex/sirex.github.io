.. title: Atviri duomenys (status update)
.. slug: atviri-duomenys-status-update
.. date: 2021-06-17 13:10:20 UTC+03:00
.. tags: 
.. category: 
.. link: 
.. description: 
.. type: text

Laikas greitai eina ir jau praėjo net 9 mėnesiai kaip dirbu__ IVPK.

__ link://slug/duomenu-atverimo-vyriausiasis-specialistas

.. admonition:: Įspėjimas

    Visa mano asmeniniame bloge pateikta nuomonė yra mano asmeninė subjektyvi
    nuomonė, o ne oficiali IVPK pozicija.

Mano matymu šiandien pagaliau buvo užbaigtas pasiruošimo duomenų atvėrimui
etapas. Ir teoriškai turėtu prasidėti masinis duomenų atvėrimas, kuris tęsis
beveik du ateinančius metus.

Kodėl taip ilgai užtrunka pasiruošimas? Geras klausimas, sunku tiksliai
įvardinti, bet matau tokias problemines vietas:

- Viešieji pirkimai. Deja viešajame sektoriuje negali tiesiog nusipirkti ledų
  porcijos iš mėgiamo tiekėjo, pasirenkant vieną konkretų, labiausiai
  patinkantį skonį. Tenka visaip kaip apibūdinti, kokio skonio nori ir tikėtis,
  kad viešojo pirkimo konkurso metu gausį būtent tokių ledų, kokių nori.

  Tokių pirkimų metu, jei esi kulinarijos ekspertas, turintis didelė ledų
  gamybos patirtį, greičiausiai vienaip ar kitaip pavyks pasiekti, kad gautum
  tiksliai tokius ledus, kokių nori.

  Tačiau jei neturi supratimo, kaip tie ledai gaminami, tada greičiausiai
  vietoje plombyro su braškių džemo įdaru ir šokolado glaistu, vafliniame
  indelyje, gausi šaldyto kompoto ant pagaliuko.

- Sutartys. Šiame duomenų atvėrime sudarinėjamos sutartys su 50 įstaigų.
  Kiekviena įstaiga turi savo supratimą ar neturi jokio supratimo apie duomenų
  atvėrimą, visiems reikia viską paaiškinti, susitarti kaip bus atlyginta
  įstaigų darbuotojams dalyvaujantiems duomenų atvėrime ir kuruojantiems
  atvėrimo procesą įstaigos viduje.

  Be to yra ne viena sutartis. Įstaigos, kurios duomenis atvers ne savo jėgomis,
  sudarinės atskiras sutartis su Integratoriumi, kuris vykdys techninė duomenų
  atvėrimo dalį.

  Pats Integratorius dar sudarinės sutartis su projekto Koordinatoriumi, nes
  finansavimas yra skirtas visoms duomenų atvėrime dalyvaujančioms šalims
  kartu.

- Komunikacija. Kadangi projekte dalyvauja labai daug skirtingų įstaigų,
  reikia įdėti gan daug laiko komunikacijai, pasitelkiant visokias įmanomas
  priemones, piešiant gražias vizualizacijas, susitinkant vaizdo skambučio
  pagalba, susirašant laiškais ir pan.

  Tiek daug susitikimų man dar nėra tekę turėti.


Per visą šį laiką mano pagrindinės veiklos buvo tokios:

- Paruošiau duomenų atvėrimo vadovą ir duomenų struktūros aprašo
  specifikaciją. Turiu įtarimą, kad nei vadovo, nei specifikacijos niekas
  neskaitė, bet naudinga turėti visą informaciją vienoje vietoje, kad esant
  reikalui būtų galima duoti nuorodą į konkrečią vietą, kur yra atsakymas į tam
  tikrą klausimą.



