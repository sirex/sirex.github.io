.. title: Jabber/XMPP po truputį tampa de-facto standartu?
.. slug: jabberxmpp-po-truputi-tampa-de-facto-standartu
.. date: 2010-01-10 22:41:00 UTC+02:00
.. tags: floss, jabber, facebook
.. type: text

Šiais laikais daugelis Lietuvos internautų įsivaizduoja, kad vienintelis būdas
bendrauti internetu, realiu laiku, yra Skype. Tokia istorija man kažkuo panaši
į WinRAR. Kaip žinia WinRAR jau senai pasitraukė iš geriausiai suspaudžiančių
archyvatorių pozicijos, jį aplenkė `7-Zip <http://www.7-zip.org/>`_, o de-facto
standartu visose platformose tapo ZIP formatas. Nepaisant to, labai dažnai
tenka susidurti su „kompiuterių žinovais“, kurie vis dar mano, kad WinRAR yra
geriausias ir naudodami nelegalią WinRAR versiją, visiems išdidžiau siuntinėja
RAR failus... :)

Skype atveju gerai bent jau tiek, kad klientas yra nemokamas. Tačiau tiek
klientas, tiek protokolas yra uždari. Protokolas griežtai saugomas nuo trečiųjų
šalių. Dėl šių ribojimų egzistuoja vienintelis Skype klientas, kurį prižiūri
viena įmonė ir daugiau jokių išimčių.  Jabber/XMPP protokolas yra atviras
standartizuotas ir be jokių apribojimų. Viso to pasekoje šiandien yra keli
šimtai Jabber klientų, kurie veikia visose platformose, pradedant komandinės
eilutės klientais, baigiant tais, kurie veikia tiesiog interneto naršyklėje. Be
klientų, dar yra kelios dešimtys serverio dalies realizacijų ir
nesuskaičiuojama gausybė programinių bibliotekų visoms egzistuojančioms
programavimo kalboms, kurių dėka, be problemų galite pasirašyti savo Jabber
klientą.  Yra, net 6 bibliotekos, skirtos JavaScript kalbai... :)

Skype programą sukūrė nedidelė Estų įmonė, tiksliau ta įmonė priklauso Švedams,
o atidaryta Estijoje dėl pigios darbo jėgos. Žmonės paprasčiausiai norėjo
užsidirbti pinigų, jiems pasisekė, juos nupirko eBay. Nors eBay vėliau labai
pasigailėjo, nes Skype neatnešė pelno, kurio buvo tikėtasi. Galiausiai po
teismų maratono, Skype buvo išdalytas į tris dalis iš kurių 56% atiteko Silver
Lake investuotojams, 30% eBay ir 14% įmonei sukūrusiai Skype. Tikiu, kad tai
dar ne pabaiga. Kuo baigsis? Gal būt Skype praras savo pozicijas, bankrutuos, o
visi ištikimi Skype naudotojai links ant ledo... :)

Jabber/XMPP yra atviras, standartizuotas protokolas, kuris priklauso ne
kažkokiai įmonei, o visiems, todėl bankrotas jam negresia. Šiuo metu XMPP
standartą prižiūri ir reguliuoja `XMPP Standartų Fondas <http://xmpp.org/>`_.
2005 metais Google išleido VoIP klientą Google Talk, kuris naudoja XMPP
protokolą. Google Talk yra integruotas su gmail.com paslauga, todėl visi
@gmail.com pašto turėtojai yra Jabber protokolo naudotojai. Jei žinai draugo
@gmail.com el. pašto adresą, didelė tikimybė, kad galėsi su juo susisiekti ir
per bet kurį Jabber klientą.

Šiuo metu daugelis viešai prieinamų pokalbių internetu priemonių, naudoja XMPP
protokolą. Iš didesnių, verta paminėti `Live Journal Talk
<http://www.livejournal.com/support/faqbrowse.bml?faqid=270>`_, `Nokia Ovi
<http://betalabs.nokia.com/betas/view/contacts-ovi>`_. Kiti (`IBM Lotus
Sametime
<http://www.eweek.com/c/a/Messaging-and-Collaboration/Lotus-Sametime-75-Interoperates-with-AIM-Google-Talk/>`_,
`Microsoft Office Communications Server
<https://www.microsoft.com/Presspass/Features/2009/oct09/10-01UCInterop.mspx>`_),
nors ir nenaudoja XMPP protokolo tiesiogiai, tačiau turi XMPP palaikymą, šalia
savo protokolo.

Nors Facebook jau daugiau kaip metus žada Jabber palaikymą, tačiau panašu, kad
palaikymas greitu laiku pradės veikti:

- `Facebook chat supports XMPP, with ejabberd
  <http://www.process-one.net/en/blogs/article/facebook_chat_supports_xmpp_with_ejabberd/>`_

- `XMPP Facebook Chat
  <http://eion.robbmob.com/blog/2009/11/04/xmpp-facebook-chat/>`_

- `#3152 Jabber/XMPP support
  <http://bugs.developers.facebook.com/show_bug.cgi?id=3152>`_

Galiausiai sulaukus iš Facebook oficialaus pranešimo, akimirksniu atsiras
papildomai 300 milijonų, potencialių Jabber protokolo naudotojų.  Jei tą patį
padarys ir MySpace ar bet kuris kitas didesnis portalas, Jabber/XMPP
neabejotinai taps de-facto pokalbių protokolu.

Nesakau, kad Skype programa yra bloga, tiesiog manau, kad Skype pasirinktas
kelias toli nenuves, todėl visus skatinu žvelgti plačiau ir neriboti savo ir
kitų laisvės.

