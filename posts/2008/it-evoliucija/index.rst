.. title: IT evoliucija
.. slug: it-evoliucija
.. date: 2008-11-19 08:13:00 UTC+02:00
.. tags: floss, vizija
.. type: text

Forume radau tokį įdomų klausimą apie tai, `kokia ateitis laukia Windows OS
<http://www.ubuntu.lt/render/Forum;thread,3060>`_. Pradėjęs rašyti savo nuomonę
tiek išsiplėčiau, kad net nusprendžiau atsakymą perkelti į naują blogo įrašą.

Taigi, nesu koks tai aiškiaregys, todėl dėl Windows OS ateities sunku ką ir
išprognozuoti. Tačiau stebint visą operacinių sistemų vystymosi istoriją matyti
keli etapai:

Praeitis
========

1. Tamsieji amžiai, kompiuterių nėra, nėra ir operacinių sistemų.

2. Pradžia, atsiranda kompiuteriai, įsigali unix sistemos, valdomos komandinės
   eilutės pagalba (kuri klesti iki šiol).

3. Kompiuteriai iš mokslininkų laboratorijų patenka į verslininkų rankas.
   Žvaigždės taip lėmė, kad jaunajam Biliui labiausiai pasisekė išnaudojant šią
   nišą ir nuo pradžios susikrovus nemenką kapitalą jis dėjo visas pastangas,
   kad į jo daržą niekas nė kojos nebandytų įkelti (taip yra iki šių dienų).

4. Panašiai tuo pačiu laiku atsirado ir atvirojo kodo programinės įrangos
   judėjimas GNU, tačiau gero kapitalo iš to nesusikrausi, todėl vystymasis
   gerokai atsilieka nuo MS kompanijos.

5. GNU suranda Linux ir atsiranda GNU/Linux, vėl gi, kapitalo iš to
   nesusikrausi, bet progresas vyksta, nors ir lėtai, bet užtikrintai.

Dabartis
========

- MS klestėjimo pabaiga. Nors MS vis dar klestėjimo viršūnėje, tačiau tai tęsis
  neilgai. Supratimo lygis apie IT technologijas vis auga, todėl tiek
  valstybinės institucijos, tiek verslo žmonės vis mažiau užsikabina ant gero
  marketingo ir renkasi tai, kas turi šviesią ateitį ir didesni potencialą
  tobulėti.

- Po truputį kyla Apple, kurie taikosi į namų kompiuterius. Nors valstybinės
  institucijos ir verslas po truputį pradeda suprasti IT, tačiau paprastiems
  namų naudotojams iki to dar toli, todėl jie nė nedvejodami pasikabina ant
  gero marketingo nesusimastydami apie pasekmes.

- GNU/Linux ir toliau iš lėto, bet užtikrintai progresuoja. Atsiranda vis
  daugiau žmonių, kurie ieško naujovių ir palaiko atvirojo kodo filosofiją,
  žvelgdami toli į ateitį.

Ateitis
=======

1. Pagaliau programinės įrangos standartai įgaus realią prasmę ir jų bus
   griežtai laikomasi. Išnyks bandymai išlaikyti pozicijas pririšant naudotojus
   prie uždarų programinės įrangos formatų.

2. Mokyklose mokytojų lygis IT srityje šiek tiek pakils ir mokytojai supras
   bent jau tiek, kad reikia mokinius išmokyti paruošti dokumentą, o ne
   naudotis MS Word programa.

3. Universitetai privalės naudoti tik atvirojo kodo programinę įrangą, kurią
   patys ir tobulins. Nes kokia gi universitetinio mokymo prasmė mokyti to, ko
   negali patobulinti.

4. Valstybinės institucijos privalomai naudos tik atvirojo kodo programinę
   įrangą. Galiausiai bus suprasta, kad valstybė tiesiog privalo būti skaidri,
   naudoti atvirus, visiems prieinamus standartus ir laisvą programinę įrangą.

5. Tiek MS Windows, tiek Apple, tiek GNU/Linux operacinės sistemos susilies į
   vieną, bendrai atviro kodo principais vystomą, platformą, kurios dėka išnyks
   operacinių sistemų barjeras. Vietoje to atsiras įvairios platformos
   modifikacijos pritaikytos įvairioms situacijoms.  Standartų dėka, žmonės
   paprasčiausiai naudos efektyviausias priemones tikslui pasiekti, vietoje to,
   kad lygintų ant kokios OS ir kaip veikia viena ar kita priemonė.

6. Galiausiai IT technologijos, nepastebimai pasieks savo brandos lygį.  Šis
   etapas bus ne kas kita, o pradžioje atsiradusio atvirojo kodo judėjimo
   klestėjimo viršūnė, kuri tęsis nepalyginamai ilgiau, nei MS pataikymas
   užšokti ant bangos IT technologijų vystymosi pradžioje.

7. Žmonės bus pakankamai intelektualūs ir kur kas labiau vertins atradimų
   ieškojimo jėgą, nei pelną, nes būtent naujausių atradimų dėka, nebereikės
   ieškoti pelno, reikės ieškoti to, kas dar neatrasta...

Čia mano akimis tokia IT istorijos apžvalga ir ateities vizija... kuri parodo,
kad būtent atvirojo kodo ir GNU/Linux vystoma kryptis sulauks didžiausio
klestėjimo.

