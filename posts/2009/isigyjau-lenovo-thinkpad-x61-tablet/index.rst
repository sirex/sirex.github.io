.. title: Įsigyjau Lenovo ThinkPad X61 Tablet!
.. slug: isigyjau-lenovo-thinkpad-x61-tablet
.. date: 2009-07-03 09:02:00 UTC+02:00
.. tags: x61tablet, lenovo, thinkpad
.. type: text

Tie kas mane pažįsta, tikriausiai jau nekartą yra girdėję svaičiojimus apie
mano svajonių kompiuterį Lenovo ThinkPad X61 Tablet...

Praėjo gal tik kokie metai ir pagaliau, kritus šių modelių kainai pagaliau
ryžausi jį įsigyti. Viskas prasidėjo nuo to, kad užklydęs į `thinkshop.lt
<http://www.thinkshop.lt/>`_ pastebėjau, kad ThinkPad X61 Tablet kaina yra tik
4106 LTL! Nusprendžiau parašyti pardavėjams ir paklausti ar kaina tikrai tokia
ir žinoma, ar galiu įsigyti šį kompiuterį be Windows OS. Gavau atsakymą, kad
kaina tikrai tokia, o taip pat, kadangi šis modelis išparduodamas, tai gali man
padaryti nuolaidą, kuri apytiksliai bus tokia pati, kiek kainuoja Windows OS.
Tačiau tokio modelio kompiuterių, be Windows OS neturi (nors gamintojas siūlo
tokius modelius ir be Windows OS).

Sulaukęs tokio atsakymo, dviem dienom pasinėriau į apmąstymus – pirkti ar
nepirkti. Daugiausiai nerimą kėlė tai, kad įsigydamas šį kompiuterį sumokėsiu
už Windows OS, net jei pardavėjai padengs Windows OS kainą.  Jaučiausi visiškai
bejėgiškai, šio kompiuterio jau nuo seno norėjau, pagaliau kaina tapo
prieinama, tačiau esu verčiamas remti kompaniją, kuri su kompiuteriu visiškai
niekuo nesusijusi ir kurios gaminama produkcija neturiu jokio noro naudotis...

Vis tik, galiausiai apsisprendžiau pirkti kompiuterį, o ką daryti su per
prievarta įkišta Windows licencija pagalvosiu vėliau, gal būt ją galima
grąžinti ir atgauti pinigus, o gal galėsiu ją parduoti?  Ką gi kompiuteris jau
mano rankose. Iki šiol dar neteko bandyti Windows Vista, kadangi ji buvo
įdiegta, tai nusprendžiau ta proga išbandyti.  Pasijutau ko gero panašiai kaip
Windows naudotojas pirmą kartą bandantis Ubuntu. Nors Windows Vista jau buvo
įdiegta, tačiau kaip supratau diegimas buvo atliktas ne iki galo. Manęs paprašė
nurodyti kalbą, klaviatūros išdėstymą, laiko juostą, prisijungimo duomenis ir
t.t. Nors pasirinkau lietuvių kalbą, tačiau jokios Lietuvių kalbos taip ir
nemačiau. Po visų pasirinkimų, pasirodė pranešimas, kad tikrinamas kompiuterio
našumas (testing performance). Šis tikrinimas truko gal kokias 5 minutes. Po to
buvo atliekami dar kažkokie veiksmai, bendrai viskas truko apie 10-15 minučių.

Galiausiai išvydau visų taip mėgiamą ir naudojamą Windows Vistą aplinką. Tačiau
pirmas įspūdis buvo labai prastas, iššoko visa gausybė kortelių, visuose
kampuose pradėjo rodytis kažkokie grafiniai elementai panašūs į tuos iš KDE4
aplinkos.

Galiausiai apsipratau su naudotoją sąsaja, išjungiau visokius siūlymus kažkur
eiti, kažką daryti ir kažką atsinaujinti. Pirmiausiai iš šoninės panelės
pasileidau paveiksliukų peržiūros programą. Gnome aplinkoje norint programą
paleisti pilno ekrano režimu reikia paspausti F11, pabandžiau, veikia! :)
Tačiau paveiksliukai be jokio atsiklausimo pradėjo kas kelias sekundes keistis.
Bandžiau juos kaip nors pristabdyti, išjungiau „loop“ režimą, vėliau nuėmiau
varnelę nuo „medium speed“, tačiau automatinis nuotraukų keitimas taip ir
nesiliovė.  Toliau nusprendžiau prisijungti prie belaidžio interneto, tarp
gausybės piktogramų apatinėje panelėje radau kažką panašaus, kas galėtu būti
susiję su tinklu. Paspaudus, vietoje to, kad išsiskleistų sąrašas su belaidžio
interneto stotelių pavadinimais, manęs paklausė ar aš noriu konfigūruoti tinklą
ar daryti dar kažką. Toliau pasirodė naujas langas kuriame buvo belaidžio
interneto stotelių sąrašas. Pasirinkus sekė dar keli žingsniai, kur buvo
klausiama slaptažodžio, ar noriu jį prisiminti ir dar kažkas. Na procedūra
įpratus nėra labai sudėtinga, bet iš pirmo žvilgsnio ne labai intuityvi ir
patogi, lyginant su Ubuntu NetworkManager, kur prisijungimas prie belaidžio
interneto yra dviejų pelės paspaudimų reikalas.

Toliau pasileidau interneto naršyklę, pagal nutylėjimą buvo naudojama Internet
Explorer 7. Užsikrovus naršyklės langui išvydau gausybę visokių piktogramų ir
paveiksliukų. Tiesą sakant teko kelias sekundes pamąstyti kur gi visame tame
margumyne galima rasti adreso lauką... :)

Ilgai nedvejojus, nusprendžiau pasinaudoti proga ir išbandyti Google Chrome,
kurio Linux versijos kol kas dar nėra. Paspaudus nuorodą, kažkas kažkur lyg ir
pradėjo siųstis, po to pasirodė visa eilė kortelių klausiančių įvairių klausimų
ar aš tikrai to norių ar tikrai paleisti programą ir t.t. Na su tomis
programomis, Windows turi labai didelį trūkumą – centrinio paketų repozitoriumo
nebūvimas. Jei Windows sektų Linux keliu ir naudotų patikimus paketų
repozitoriumus, tai nekiltų jokių problemų nei dėl saugumo, nei dėl galybės
kortelių rodymo.  Toliau nusprendžiau persijungti klaviatūros išdėstymą, prie
kurio esu labiausiai pripratęs – LEKPa. Linux pasaulyje pats pasirūpinau, kad
šis klaviatūros išdėstymas pagal nutylėjimą būtų naudojamas Xorg serveryje.
Šiuo atveju kreiptis į Microsoft tokiu klausimu tikriausiai būtų beviltiška...
:) Nieko nuostabaus, kad LEKPa išdėstymo nustatymuose neradau. Teko
parsisiųsti, `lekp.info <http://lekp.info/>`_ svetainės (nes nėra centrinio
paketų repozitoriumo), vėl suspaudyti visą eilę įvairiaspalvių kortelių su
įvairaus pobūdžio klausimais ir pasiūlymais, kol įsidiegiau savo įprastą
klaviatūros išdėstymą. Toliau paaiškėjo, kad neveikia Backspace klavišas, kuris
turėtu būti ant Caps Lock klavišo.  Pasirodo tam reikia įdiegti dar kažką
papildomai... Nusprendžiau apsieiti...

Toliau, išdidinus naršyklę, per visą ekraną, dešinėje pusėje, didžiąją dalį
slinkties juostos uždengė kažkokio lango šešėlis. Vos tik pelė nukeliauja prie
slinkties juostos, tas pasislėpęs langelis išlenda ir trukdo valdyti slinkties
juostą. Šiek tiek pažaidžiau su tuo langeliu žaidimą, kad pirmas pagaus
slinkties juostą, kol galiausiai išsiaiškinau kaip tą langelį išjungti ir
tuomet galėjau normaliai naudotis naršyklės slinkties juosta. O tas langelis
pasirodo buvo on-screen klaviatūra.  Ką gi, nusprendžiau prisijungti prie
Facebook ir visiems draugams pasigirti apie naują pirkinį. Tačiau, toje vietoje
kai reikėjo įvesti savo Facebook prisijungimo vardą ir slaptažodį susimąsčiau
ir sudvejojau. Microsoft Windows juk yra uždarojo kodo operacinė sistema, kur
tikrai niekas nė nenutuokia kur ir pas ką keliauja visi šie įvesti
slaptažodžiai... Ties ta vieta, nusprendžiau palaukti kol senasis mano
kompiuteris parsiųs Archlinux LiveUSB, tad įsidiegsiu patikimą operacinę
sistemą, kur galėsiu drąsiai įvedinėti slaptažodžius. Išjungiau naršyklę,
pasižiūrėjau į siuntimo greitį ir pastebėjau, kad jis daugiau kaip per pusę
nukritęs. Hm, keista senojo kompiuterio tinklo indikatoriai nieko įtartino
nerodė, tada pradėjau įtarti Windows.  Apsidariau, tačiau Windows Vista
aplinkoje neradau jokių tinklo indikatorių, nors TP X61T WiFi lemputė mirksėjo.
Dar kartą apžiūrėjau Visa'os aplinką, naršyklė jau buvau išjungęs, kitų
programų dirbančių internete nepaleidinėjau, jokios piktogramos taip pat
nepranešinėjo nieko tokio... Atsidariau „Task Manager“, tačiau jame taip pat
inko įtartino neradau. Galiausiai nusprendžiau išjungti Windows, deje taip
paprastai išjungiamas jis nesileido. Parodė kažkokį pranešimą, susijusį su
atnaujinimų apdorojimu ar panašiai. Ką gi, palaukiau kokių pora minučių ir jau
ranka kilo prie Power mygtuko, tačiau pranešimas pasikeitė ir dar po kokios
pusės minutės Vista pagaliau išsijungė.  Pasižiūrėjau į Archlinux LiveUSB
siuntimą. Siuntimo greitis lygiagrečiai su Vista išjungimu atsistatė iki
normalaus greičio.  Daugiau Windows Vista įjungti taip ir nesiryžau.
Belaukdamas kol atsisiūs Archlinux LiveUSB iš Ubuntu LiveCD pasigaminau LiveUSB
(nes TP X61T neturi CD-ROM įrenginio) ir pasileidęs Ubuntu Live aplinką
nusprendžiau parašyti šį blogo įrašą... :)

Tai tokie įspūdžiai su Windows Vista. Nors Windows nesu bandęs jau kokie 5
metai, tačiau kaip matau per tą laiką padėtis tik blogėja.  Planuoju parašyti
daugiau blogo įrašų apie Lenovo ThinkPad X61 Tablet vėliau, o kol kas
pasidžiaugsiu, kad pasileidus Ubuntu iš LiveUSB iš pradėjo veikti praktiškai
visi įrenginiai, bent jau kol kas spėjau išbandyti WiFi, Touch-screen, garsą,
vaizdą, ekrano apšviestumo mygtukus, track-pointą, visus tris track-pointo
klavišus. Visi šie išbandyti įrenginiai veikia be priekaištų ir iš karto. Pats
Ubuntu iš LiveUSB pasileido labai greitai, per mažiau nei puse minutės. Nėra ką
lyginti su Windows Vista... :)

Tiek šiam kartui, laukite tęsinio, ne apie Windows Vista, o apie Lenovo
ThinkPad X61 Tablet + Archlinux.

