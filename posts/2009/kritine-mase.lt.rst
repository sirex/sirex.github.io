.. title: Kritinė masė
.. slug: kritine-mase
.. date: 2009-10-19 23:22:00 UTC+02:00
.. tags: dviratis
.. type: text

Per paskutinę kritinę masę (2007-07-27), dviračių koloną lydėjo šeši policijos
automobiliai ir bandė palaikyti tvarką. Kas galiausiai baigėsi suėmimais.

Kelių eismo taisyklėse dviratininkų veiksmai yra labai apriboti, taisyklės
teigia: **Kai dviračių tako nėra, o kelkraštis netinkamas, leidžiama važiuoti
viena eile važiuojamosios dalies kraštine dešine juosta, kuo arčiau jos
dešiniojo krašto.** Kai važiuoja keli šimtai dviratininkų, laikytis tokių
taisyklių labai sunku. Akivaizdu, kad taisyklės sudarytos vadovaujantis
mintimi, kad dviratininkas kelyje yra labai retas ir pavienis reiškinys, todėl
jis turėtu važiuoti pačiame nuošaliausiame kelio pakraštyje ir netrukdyti
kitiems eismo dalyviams.  Taisyklėse nieko neužsimenama apie dideles dviračių
kolonas.

Kritinės masės tikslas - kovoti už dviračių teises, kad dviratis būtų laikoma
pilnaverte transporto priemone ir dviratininkas būtų pilnateisis eismo dalyvis.
Taip pat skatinti žmones daugiau važinėti dviračiais nei automobiliais, taip
mažinant oro užterštumą, triukšmą ir kamščius mieste.

Kai kurie žmonės neigiamai žiūri į tokius renginius, manydami, kad
dviratininkai trukdo iš darbo važiuojantiems žmonėms greičiau pasiekti namus.
Tačiau mąsto visiškai siaurai, nes automobilių vis daugėja, užterštumas taip
pat didėja. Suku įsivaizduoti kokie žmonės gali būti abejingi, nesusimąstydami,
jog tai negali tęstis amžinai. Anksčiau ar vėliau automobilių skaičius ir oro
užterštumas pasieks tokį lygį, kad išeiti į miestą be specialių apsaugos
priemonių nebebus galima. Jau dabar gydytojai pataria nevaikščioti mieste,
šalia automobilių kamščių.  O dėl didžiulio kiekio automobilių, važinėjimas
jais paprasčiausiai bus apmokestinamas ar kitais būdais ribojamas. Matyt
daugeliui yra priimtiniau tiesiog negalvojant apie pasekmes, mėgautis
patogumais čia ir dabar, o kai reikalai taps visiškai blogi, skųstis kaip yra
blogai.

Plačiau apie praėjusią kritinę masę galite pasiskaityti `ekobloge
<http://ekoblogas.wordpress.com/2007/07/29/ar-vaziuoti-dviraciu-nusikaltimas-kritine-mase/>`_.

Delfi.lt taip pat turi `straipsnį apie šią kritinę masę
<http://www.delfi.lt/news/daily/lithuania/article.php?id=13935069>`_.
